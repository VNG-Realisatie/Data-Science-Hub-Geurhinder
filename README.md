# Data-Science-Hub-Geurhinder

Atmosferische ammoniak (NH3) concentraties in Nederland behoren tot de hoogste ter wereld en worden beschouwd als een bedreiging voor de biodiversiteit in natuurlijke ecosystemen en kennen een ongunstige uitwerking op de beleving van de gezondheid en leefomgevingskwaliteit. Depositie van stikstof en zuur beïnvloedt de bodemkwaliteit en daarmee op termijn de grondwater- en oppervlaktewaterkwaliteit en kan leiden tot achteruitgang van de biodiversiteit, de boomgroei en de vitaliteit van ecosystemen. Inwoners ervaren de belasting van het milieu vooral in de vorm van geurhinder. Mensen die in de buurt van intensieve veehouderijbedrijven wonen kunnen gezondheidsklachten ervaren vanwege geuroverlast. De afgelopen periode zijn veelvuldig berichten in de media verschenen van inwoners die zich organiseren tegen agrarische activiteiten vanwege milieubelasting, stankoverlast of vermeende gezondheidsklachten. Gezondheid en ruimtelijke ordening hebben een nauwe relatie tot elkaar en de (lokale) overheid heeft een (gezondheids)beschermende plicht bij omgevingsbeslissingen.

De veehouderij levert de grootste bijdrage aan ammoniakemissies en geuroverlast. Gebieden met veel intensieve veehouderij, zoals de Peel, de Gelderse Vallei en delen van de Achterhoek en Twente kampen met een aanzienlijke uitdaging op dit punt. Ondanks grote inspanningen om de uitstoot te verminderen zijn de ammoniakconcentraties in de lucht niet of nauwelijks gedaald, zoals verwacht sinds de invoering van mitigatiemaatregelen.

Omdat de ammoniakdepositie sterk samenhangt met de afstand tot de bronnen (i.c. de veehouderijen, zowel intensieve veehouderijen als rundveebedrijven) is er een duidelijke relatie met de ruimtelijke ordening. De ligging van veehouderijen ten opzichte van voor verzuring gevoelige natuur is van groot belang voor het behoud van die natuur, de aanwezigheid van naburige woonwijken maakt dat er een direct verband bestaat met leefgenot. Geur hangt rondom de geurbron, maar afhankelijk van de sterkte van de geur vindt er ook verspreiding naar de wijdere omgeving plaats. Bij stankoverlast is de geur vooral windafwaarts een probleem. Tegelijkertijd verdunt de aanwezige wind de geur en hoe verder van de bron af, des te minder te ruiken is. Hoge temperaturen kunnen stank verergeren. Geuren worden intenser bij heter weer en soms leidt hitte op zichzelf tot stank.

Door opeenstapeling (cumulatie) van geurveroorzakende veehouderij-activiteiten en de uiteenlopende ongunstige neveneffecten en belangen in de maatschappij kan een gebied 'op slot' zitten. De gemeente wil ruimte houden om nieuwe activiteiten toe te laten, maar door geurhinder staat de leefomgeving onder druk.

Nu de Wet geurhinder veehouderijbedrijven opgaat in de nieuwe Omgevingswet, biedt dit kansen om geuroverlast als een breder maatschappelijke uitdaging te zien en op basis daarvan te bepalen in welke mate ingrijpen vereist is/daarmee makkelijker reductie tot stand te brengen. Het meest belangrijke aspect hierin is dat er vanuit een multi-perspectief benadering meer recht kan worden gedaan aan de maatschappelijke en economische belangen, en de hedendaagse kijk op landschapswaarde. Immers veel van de inwoners hebben van oorsprong juist veel sympathie voor de belangen van veehouderij en haar bijdrage aan de lokale economie, samenleving en natuur.

In het data science traject 'Geurhinder in de Peel' willen we de uitdaging van ammoniak uitstoot aan de hand van geuroverlast nader -en vooral in een breder kader- onder de aandacht brengen. Naar aanleiding van het artikel 'RIVM transparanter over eigen onderzoek' in het tijdschrift 'Nieuwe Oogst', kijken we in meer detail naar meetmodellen zoals gehanteerd door het RIVM. We laten zien hoe je eigenhandig meer grip kunt krijgen op de meetmethode en deze vrij eenvoudig zelf kunt verrijken met aanvullende meetgegevens en andersoortige registratie (w.o. KNMI). De sessie helpt je om met betrekkelijk weinig moeite de bronnen en meetresultaten op een rij te krijgen, en geeft meer inzicht in bepalende factoren voor geurhinder.

Onder leiding van ICT en data science bureau VAA werken we aan de hand van deze cases samen een basisuitwerking van een R-Statistics analyse door zodat eenieder zelf aan de slag kan met de analyse en er meer diepgang in kan beleggen.

Het traject bestaat uit een bijeenkomst en een webinar.

Kampt jouw gemeente met geuroverlast als gevolg van de intensieve veehouderij? Ben je geïnteresseerd in deze cases en wil je deelnemen? Geef je dan snel op bij Mark Gremmen,

mark.gremmen@vng.nl


Looptijd: begin juni tot en met de tweede week van juli


Bijeenkomst(en):

Sessie in Den Bosch 6 juni 9.30-12.30h

Webinar op een nader te bepalen datum.


Deelnemers:

Max 8 gemeenten.


Wat vraagt deelname:

Afvaardiging van twee personen per gemeente (beleidsmedewerker, onderzoeker/analist)

Enige kennis en vaardigheid met R-Statistics

Actieve deelname
